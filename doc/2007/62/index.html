<p>Kring millenieskiftet startades en våg av nytänding för Tolkiens böcker och fantasy rent allmänt, i och med att folk vakade inför filmernas premiärer. Filmatiseringen gjorde att ett behov av en mötesplats, där nyfrälsta Sagan om Ringen-fantaster, men också fantasyintresserade i allmänhet, kunde träffa annat folk med samma nyvunna intresse.</p><p>Det var i denna vågtopp som <a href=http://catahya.net>Catahya</a> lanserades, och fick explosivartat stor genomslagskraft. Catahya, som var ett initiativ av det gäng som drivit Kortirion.net och som utvecklades av personer som tidigare förvaltat egna likartade projekt, blev och är fortfarande den främsta svenska mötesplatsen för fantasyintresset. Men det som Catahya aldrig lyckades med var att skapa en bestående, stensäker Tolkieninriktning.</p><p>Och nu händer samma sak igen ...</p><p>The Hobbit skall alltså bli film. Peter Jackson styr och ställer igen. Dessutom blir det <em>två</em> filmer. Min gissning är att premiärerna knappast lär ligga tätare inpå varandra än tolv månader. Detta gör att personer frälsta av den första filmen kommer finna ett behov av en mötesplats där de kan göra väntan uthärdlig.</p><p>Frågan är vem som kommer att ta på sig rollen att tillfredsställa behovet.</p><p>Catahya har störst spridning, men har en alltför allmän inriktning för att tillfredsställa detta mycket speciella behov.</p><p><a href=http://tolkiensarda.se>Tolkiens Arda</a> har spetskompetens på allt som rör Tolkien, men inte lika stor spridning som Catahya.</p><p>Hur skulle ett samarbete se ut?</p><p>Om Catahya och Tolkiens Arda gick ihop och skapade denna sida om filmatiseringen av The Hobbit - säg med nyhetsrapportering, forum och litet annat portalgrejs, skulle resultatet bli bra? Jag tror faktiskt det. Tolkiens Arda har eldsjälarna, de som kan och vill, samtidigt som Catahya skulle se till att <em>alla</em> skulle bli upplysta om sidan.</p><p>Vem gör det annars?</p><p>Det var länge sedan man fick nys om en nystartad sida om fantasy. Kommer ett generationsskifte nu, där unga, pigga och oförstörda begåvningar träder fram och ger alla som förälskar sig i The Hobbit vad de vill ha?</p><p>Vi får se.</p>